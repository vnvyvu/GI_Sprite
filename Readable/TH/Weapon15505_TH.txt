 
หินล้ำค่าที่มีนามว่าหยกเป็นที่ทราบกันว่า มันเปล่งประกายแสงออกมาแม้อยู่ในความมืดมิด
เมื่อแกะสลักเป็นคันธนูที่แข็งแกร่ง ว่ากันว่าเมื่อยิงลูกศรที่แหลมคมออกไป มันสามารถแสวงหาความชั่วร้ายทั้งหลายได้ด้วยตัวมันเอง

สายตาของจ้าวแห่งหินผานั้นช่างเย็นชาและมั่นคง เช่นเดียวกับแสงประกายของอำพันสีทองที่เยือกเย็นเป็นนิรันดร์
ในยุคที่เต็มไปด้วยความปั่นป่วน การสั่นสะเทือนและเสียงหวีดหวิวของสายธนูเข้ามาแทนที่บทเพลงแห่งการปลอบโยน

ตำนานเล่าว่า เทพอสูรที่สามารถมองเห็นความอ่อนแอในจิตใจมนุษย์ ได้ถูกสังหารโดยธนูคันนี้
เธอมีดวงตาที่ชัดแจ้ง และจิตใจที่เฉียบแหลม เธอเชี่ยวชาญในการควบคุมความประสงค์ของผู้ที่รับใช้เธอ

"ดูสิ ลูกของข้า ฮีโร่ผู้กล้าหาญคนนี้ต้องถูกความกลัวกัดกิน ราชาผู้เสียสละเองต้องยอมคุกเข่าลง"
"ดูสิ ลูกของข้า ดูคู่รักผู้ที่เคยให้คำสาบานต่อกันต้องเจ็บปวดเพราะการหักหลังและคำโกหกหลอกลวง"

ท่ามกลางความเกลียดชัง เทพอสูรที่กำลังเอนกายอยู่บนบัลลังก์ได้ลิ้มรสผลแห่งความสุข เธอเฝ้าดูน้ำของมันไหลไประหว่างนิ้วของเธอ
เสียงของโซ่ล่องหนดังขึ้น ท่ามกลางความเจ็บปวดและความยินดีที่แทรกซึมไปในเลือดเนื้อ สุนัขชั่วร้ายผู้ภักดีได้กลืนกิน "ความฝัน"
กระดูกที่ไม่สามารถโค้งงอได้ต่อต้านการเจาะและการทุบตี แต่ทุกครั้งที่เลือดสูบฉีดจะนำความเจ็บปวดครั้งใหม่มาด้วยเสมอ
รสชาติอันหอมหวานและความสวยงามของความฝันที่ชุ่มไปด้วยเลือด ได้สร้างความเกลียดชังขึ้นมา ความเกลียดชังนี้คือสิ่งที่เทพอสูรชื่นชอบเป็นที่สุด...

"ไหนบอกข้าสิ ลูกข้า ความฝันที่เจ้ากลืนกินรสชาติเป็นยังไง?"
"ลูกข้า เจ้ารู้ไหมว่า "ความรัก" เป็นเพียงเมฆหมอกที่อยู่เพียงชั่วคราว แต่ "พลัง" ต่างหากที่เป็นสิ่งที่สร้างความฝันขึ้นมา"

ความเจ็บปวดและความโหดร้ายเป็นเพียงสิ่งสะท้อนของพลัง แต่ "ความฝัน" ที่แตกสลายต่างหากที่เป็นอาหารแห่งความสุขที่แท้จริง
แต่เทพอสูรผู้เชี่ยวชาญในการจี้จุดอ่อนของผู้อื่นตนนี้ ไม่คาดคิดว่าหัวใจของเธอจะถูกยิงด้วยลูกศรหยก
ในตอนที่ร่างของเธอกำลังแตกสลาย เศษเสี้ยวของความฝันนับพันได้แตกออก มันกระจัดกระจายและสลายไปกลายเป็นความว่างเปล่า...
เทพอสูรผู้ไขว่คว้าพันธนาการจิตใจของมนุษย์ได้พบกับจุดจบของเธอ ธนูอันทรงพลังได้ประกาศการแก้แค้นของเธอ
จุดจบแบบนี้เป็นสิ่งที่คาดเดาได้ ความสุขที่ได้มาจากการกดขี่ข่มเหงควรจะจบลงอย่างโหดร้าย

เมื่อความสงบกลับคืนมา ยามค่ำคืนก็ไม่มีเสียงร้องไห้ครวญครางอีกต่อไป และธนูหยกก็ถูกผนึกไว้อย่างระมัดระวัง
มันรอคอยการถือกำเนิดของทรราชคนต่อไปอย่างอดทน และแสงสีมรกตที่ไม่มีความมืดใดสามารถบดบังได้จะแทงทะลุหัวใจทรราชอีกครั้ง